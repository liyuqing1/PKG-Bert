述怀|痛说江城破，于今已卅年。丹心终不改，白发幸能全。薇蕨拌生采，衣冠敢死捐。顽民嗤我是，论定盖棺前。
浣溪沙|路转峰回石径斜。小桥流水那人家。满身香雾点松花。柳弱正眠蚕正起，笋尖初出韭初芽。离愁如絮绕天涯。
题黄鹤楼|十三年江海栖迟，壮心未已，穷达如有命，但求玉笛数声，吹破黄粱大梦；二千里庭闱远隔，客泪频挥，神仙若可接，只乞灵丹一点，长生白发老人。
夕阳亭|衣涴缁尘鬓染霜，更无心事话兴亡。夕阳亭下一杯酒，洛水无声秋梦长。
浣溪沙|袖底红巾裹指尖。不弹珠泪向花前。怕花憔悴损花颜。满院尚留香宛宛，隔帘初住雨纤纤。苔痕青到茜裙边。
七夕|玉露金风夜，良宵七夕宜。人间逢令节，天上亦佳期。银汉填桥候，琼筵设果时。穿针思乞巧，月影小楼移。
蔷薇|院外蔷薇好，风吹扑面芳。摘来瓶内供，馥郁似兰香。
杜鹃|生作春鹃只苦啼，山山红染落花泥。天教怨鸟催人老，一夕星星白发齐。
重阳|节已重阳近，登高共举觞。茱萸应遍插，菊放几枝黄。
绛桃|露井桃花似玉妃，东皇频使著绯衣。晴开朵朵如杯大，醉杀朝阳露未晞。
点绛唇（见《常州词录》）|小雨初收，野波清浅明如镜。荻花千顷。细响穿幽径。半杵晨钟，欲被风吹冷。听来近。寺藏松顶，玉塔玲珑影。
水调歌头渡扬子江|少小慕宗悫，破浪喜乘风，今朝京口挂帆，高唱大江东。一曲未曾终调，已过金焦如画，不觉拓心胸。自古说天险，争战几英雄。人世事，如滚滚，浪流同。禹门此去试跃，那便化真龙。巨浸且浇块垒，明月秦淮河上，遍访旧花丛。舷倚正高兴，何处响秋鸿。
满庭芳|柳户云欹，兰窗篆袅，昼长瑶瑟慵弹。红丝小研，纤手试麋丸。缥缈琳华仙曲，翻新谱，写上冰纨。香肩并，歌唇衔雨，罗袖唾花寒。无端。千里别，空江孤棹，烟水迷漫。渐双飞入破，听到离鸾。后夜相思难寄，吴天远、落月如盘。人何处，梦魂长绕，十二碧阑干。
菩萨蛮|琉璃笺谱香奁句。惜春怕到春浓处。门外雨萧萧。梨花落画桥。泪珠沾粉脸。蛤帐和愁掩。鹦鹉忏多情。金笼学诵经。
水龙吟|凉波一片空明，飘来露脚如烟细。沙鸥扑漉，草蛩叨絮，搅人无寐。独凭危栏，紫蕉衫薄，夜凉如水。正嫦娥娇懒，妆成半面，徐徐被，云扶起。忽听歌声摇曳。想高楼、有人偷倚。香咽珠字，玲珑一串，红红难记。已是他乡，那堪消受，者般情味。看绿窗深处，双条绛蜡，也飘秋泪。
